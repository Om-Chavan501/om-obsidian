
जयंतराव नारळीकर गेले... बातमी म्हटली तर अपेक्षित पण त्या विशिष्ट दिवशी ती अनपेक्षितच असते.

ज्यांच्याशी खरोखर आपले भावविश्व जोडलेले असते, ते जाण्याचे दु:ख वेगळेच असते.

एका विशिष्ट वयाचा भाग म्हणून स्वीकारावे लागेल, पण नारळीकर आणि या आधी डॉ. गोवारीकर यांची प्रत्यक्ष भेट त्यांच्या अगदी शेवटच्या वर्षांमध्ये झाली. विस्मृती / गात्रं थकलेली असतानासुद्धा उत्साहाचं दर्शन दोघांमध्येही झालं होतं आणि एरवी शांत बसले असतील तरी एखादाच नेमका भेदक प्रश्न विचारून स्वत:च्या विश्लेषणशक्तीचा परिचय करून देणे असे दोघांबाबतीतही अनुभवले होते.

नारळीकरांची प्रत्यक्ष पहिली भेट २०१३ साली आयुकामध्ये झाली. प्रबोधिनीच्या संदर्भात एक काम आले होते, आणि प्रबोधिनीच्या शाळेसंदर्भात त्यांनी एक जणू पुरस्कारपत्र लिहून देण्याची गरज तेव्हा होती. "तुम्ही द्याल त्या मजकुरावर मी आनंदाने स्वाक्षरी करतो" असं म्हणालेले असले तरी त्या वेळी त्यांनी प्रज्ञावंतांच्या शिक्षणामध्ये प्रबोधिनी करत असलेल्या प्रयोगांची स्वतंत्रपणे नोंद घेतलेली होती. प्रतिभाविकसन, निर्णयकौशल्य, वाचनकौशल्य, सामाजिक जाणीव, गटकार्ये, भविष्यवेध व संशोधनात्मक प्रकल्प याबद्दल त्यांनी नोंद घेतली होतीच, मात्र त्यांची कन्या शाळेत शिकत असल्याने समाजाचे भान यावे यासाठी प्रबोधिनी मुलांना प्रत्यक्ष ग्रामीण भागात जाऊन कसे बोलायला लावते याचाही त्यांनी जाणीवपूर्वक उल्लेख त्या पत्रात केलेला आहे. पाठ्यपुस्तकाच्या पलीकडे नेणारे, सामाजिक परिवर्तनासाठी बुद्धिमत्तेला प्रेरणा देणारे शिक्षण असाही उल्लेख त्यांनी केलेला आहे. ते पत्र आणि त्याबद्दलची चर्चा ही ठळक स्मृती माझ्या डोक्यात राहिल. तेव्हा ते निवृत्त असले, खूप उत्साहात होते.

त्यांच्या आयुकातील तेव्हाच्या खोलीच्या बाहेर "The Big Bang is an exploding myth" असे वाक्य तेव्हाही होते. विज्ञानामध्ये सिद्धांत स्वीकारला जाईपर्यंत तुम्ही त्या सिद्धांताच्या विरोधात भूमिका घेऊ शकता, आणि पुराव्यानिशी मांडणी करत राहू शकता, आणि तरीही शास्त्रीय जगतात तुमचे नाव चांगले घेतले जाऊ शकते, याची उदाहरणे कमी दिसतात, त्यातले हे एक उदाहरण होते.

याच भेटीमध्ये त्यांना आम्ही त्या वेळी छापलेल्या "Observe - Do - Record" नावाच्या आजूबाजूच्या घटनांमधील निरीक्षण व मोजमाप करून लिहिण्याच्या कृती असणाऱ्या तीन पुस्तिका दिल्या. पुस्तिकांचे शीर्षक पाहिल्या पाहिल्या "तुम्ही मुलांना निरीक्षणांमध्ये अफरातफर (manipulation) करायचे नसते, निरीक्षणांमध्ये errors आलेले चालतात" असे सांगणार ना असा थेट प्रश्न विचारला होता. बरे वाटले. नाहीतर बऱ्याचदा मोठ्या व्यक्ती "वा - वा छान" असे म्हणून बाजूला ठेवून देतात. त्यातल्या एका पुस्तिकेत "Errors" बद्दल लिहिलेले त्यांना दाखवल्यावर त्यांनी समाधान व्यक्त केले.

दुसरी प्रत्यक्ष भेट मात्र फार नंतर झाली. तेव्हा ते फार थकलेले होते, पण तरी युवकांशी बोलायला प्रबोधिनीच्याच नेतृत्व संवर्धन केंद्राच्या एका कार्यक्रमात येणार होते. तेव्हा गाडीतून आणायला गेलो होतो, आणि त्यांच्या घरी आणि गाडीतून येताना थोडा संवाद झाला.

पण या प्रत्यक्ष भेटींपेक्षा, त्यांची सतत भेट फार लहानपणापासून होत आलीच आहे!

त्यांनी ज्या अनेक विज्ञान कथा - कादंबऱ्या लिहिल्या आहेत, त्या फार लहानपणापासून वाचत आलो आहे. त्यातील काही कथा ते छात्र प्रबोधनच्या दिवाळी अंकात पहिल्यांदा लिहित. त्या वेळी अंकाची उत्साहाने वाट पाहात आलो आहे. अनेक कथा आणि कादंबऱ्या खूप - खूप - खूप वेळा वाचल्या आहेत. "कृष्णविवर" नावाची जी त्यांची जुनी गोष्ट आहे, तशीच नातेसंबंध आणि कृष्णविवराचा कालावरील परिणाम असे सूत्र असलेला नोलनचा इंटरस्टेलर चित्रपट हॉलिवूडला २०१४ साली काढता आला. आपल्याकडे नोलनसारखा सिनेमा काढू शकणारा आला, तर नारळीकरांच्या कथांवर मोठा भव्य पट मांडू शकतील अशा अनेक सशक्त कथा आहेत, असे पुनर्वाचनानंतर पुन्हा पुन्हा जाणवते. खरोखर "प्रेषित" या कादंबरीवर फार तंत्रज्ञानाचा अवलंब न करताही उत्तम सिनेमा मराठीतील कोणातरी चांगल्या दिग्दर्शकाने काढावा, अशी विनंती आहे. या कथांशिवाय त्यांचे "आकाशाशी जडले नाते" या पुस्तकाने तर मराठी विज्ञान वाङ्मयामध्ये खरोखरच अतुलनीय भर घातलेली आहे, हे उघड आहे. त्या सारखे पुस्तक फार दुर्मिळ आहे, ही शोकांतिका आहे.

एक विशेष पत्रभेट म्हणजे, त्यांचे लेखन वाचूनच आमचा पिंड घडला आहे. त्यामुळे छात्रप्रबोधन मध्ये २००७ साली मी एक "महास्फोट ते आज" अशी विश्वाच्या इतिहासाबद्दल लेखमाला लिहिलेली होती. त्या लेखमालेनंतर एक कविता करून त्यांना पाठवली होती. त्यांचे साध्या पोस्टकार्डावरील उत्तर आले होते. एकूण (भाबड्या) प्रयत्नांचे कौतुक करताना "गॉज नाही गेज बोसॉन असतो, चूक दाखवायची म्हणून मुद्दामहून लिहित नाही, आपला प्रयत्न अचूक असावा म्हणून सांगतो आहे" असे त्यांचे वाक्य स्पष्टपणे आठवत आहे. (पत्र कुठेतरी हरवले. गचाळ मी.)

गेल्या तीन वर्षांमध्ये मात्र, त्यांचे लेखन आपण फक्त शालेय वयात वाचायला देऊन / घेऊन चूक केली की काय असेही वाटते. त्यांच्या लेखनातील सामाजिक आशय जाणवायला लागल्यावर मी महाविद्यालयीन विज्ञान दलांच्या एका गटासाठी "नारळीकर अभ्यास शिबिर" घ्यायला लावले होते. त्यांच्या विज्ञान कथा या फक्त विज्ञान कथा नाहीत - म्हणजे विज्ञानाचे तत्त्व कथेचा गाभा म्हणून वापरणे एवढेच त्यात घडत नाही. वैज्ञानिकही माणसे असतात, माणसांचे सारे गुणदोष विज्ञानविश्वातही असतात हे कथांमधून अतिशय परिणामकारकपणे मांडणे हे त्यांनी सोडून फार कोणी केलेले मला जाणवले नाही.

गंगाधरपंतांचे पानिपत ही त्यांची गोष्ट घ्या - त्यांनी त्यात त्यांचे इतिहासाचे अतिशय मर्मज्ञ आकलन केलेले आढळेल. चार महानगरांमधील विश्व हे त्यांचे अनुभव सांगणारे पुस्तक घ्या. "पेरुवाडीतील पुष्पक प्रकरण" या कथेच्या शेवटी त्यांनी जो शेवट केला आहे - "सत्यं ब्रूयात्, प्रियं ब्रूयात्, न ब्रूयात् सत्यमप्रियम्" हे सुभाषित वापरून माध्यमं, विज्ञान, बुवाबाजी आणि सामाजिक व्यवस्था याबद्दलचे त्यांचे दिग्दर्शन विचारणीय आहे. भारतीय समाजातील काही दोषही त्यांनी काही बिनचूक उदाहरणे कथा / ललित लेखनातून दाखवली आहे. नारळीकर विज्ञान साहित्यातील आदर्श नाव आहे हे खरे आहे, पण त्यांच्या विज्ञानाची झेप फक्त भौतिक - जैविक या नैसर्गिक विज्ञानापर्यंत मर्यादित नसून, ती सामाजिक विज्ञानापर्यंत आहे हे समजून घेतले नाही, तर मराठी साहित्यविश्व करंटे ठरेल. आणि तो करंटेपणा संमेलनाध्यक्षाचे बोलणे होणार नाही, याची काळजी घेऊन महाराष्ट्राने करून दाखवला आहे. याला विरुद्ध बाजूचे मूर्ख लोक तर जबाबदार आहेच, पण नारळीकरांच्या पाठीमागे उभे न राहण्यात सध्याच्या सत्तारूढ पक्षाने अक्षम्य हलगर्जीपणा केलेला आहे. त्यांनाही नारळीकर झेपलेच नाहीत.

नारळीकरांचे सामाजिक चिंतन कळसाला गेले आहे ते त्यांच्या "विज्ञानयुगात नारद" या कथेत गेले आहे. त्यावर इथे भाष्य करण्याचे धाडस मला करवत नाही.

हा सर्व त्यांच्या विज्ञान, संशोधनक्षेत्र, शिक्षणक्षेत्र, आणि सामाजिक जाणीवेचा अभ्यास महाविद्यालयातील युवकांनी केला पाहिजे असे मला आवर्जून वाटते. कारण, या वर्षी १५ लक्ष विद्यार्थी दहावीला बसले. तसे गेल्या दहा वर्षांचे प्रमाण काढले व सरासरी हीच संख्या जरी धरली, तरी नारळीकरांचे नाव या दहा वर्षांमधील दीड कोटी शालेय / महाविद्यालयीन युवकांपैकी पाच लाखांनाही माहिती नसेल याची मला १००% खात्री आहे. त्यांचे वाचन तर दूर राहिले. पण, युवकांनी अभ्यास केला पाहिजे, त्यामुळे काही जणांना नारळीकर अभ्यास शिबिराला बसवले होते. शिबिराच्या शेवटी, त्यांच्याकडे पीएचडीचा विद्यार्थी असणाऱ्या माझ्या मित्राला मुद्दामहून युवकांशी बोलायला आभासी पद्धतीने बोलवले होते. त्यातून त्यांच्या विद्यार्थ्याला घडवण्याच्या कार्यपद्धतीबद्दल थोडेसे समजू शकले होते.

अनेकांनी आयुकाबद्दल लिहिले असेल. या आयुकामध्ये अनेकदा त्यांच्या प्रेरणेने सुरू झालेल्या अनेक उपक्रमांमध्ये सहभागी होण्याची संधी मिळाली. आपण त्याबद्दल लिहिण्यापेक्षा गेल्या वर्षभरात त्यांनी स्वत:च आयुकाबद्दल ९ छोटे लेख लिहिले आहेत (ते संकलित करून ठेवले आहेत. त्यांच्या वेबसाईटवरही / ब्लॉगबरही एकेक लेख वाचायला मिळेलच) ते आपण वाचावेत, असे सुचवावेसे वाटते.

वैज्ञानिक हा समाजाशी जोडलेला असावा ही मर्मदृष्टी असलेल्या वैज्ञानिकांच्या कर्तृत्ववान पिढीतील एक महत्त्वाचे नाव हरवले. त्यांचे काम अधिकाधिक चांगल्या प्रकारे पुढे नेण्याची जबाबदारी आमच्यावर आहे, हे इथे व्यक्त करत, माझी त्यांना मन:पूर्वक श्रद्धांजली.

![May be an image of 1 person and glasses](https://scontent.fnag4-1.fna.fbcdn.net/v/t39.30808-6/499420312_10163430908162908_1173359721249551869_n.webp?stp=dst-jpg_tt6&_nc_cat=100&ccb=1-7&_nc_sid=127cfc&_nc_ohc=F-s8DSH-vgIQ7kNvwHPAIqz&_nc_oc=AdlU5mZnGepHgRG-hsTleKaLiR8iZVaJr4RyGeXwlaF7-X79TbP8jbKHHmyerlRnaMCTn20b0B9SOU54c-dNXiSh&_nc_zt=23&_nc_ht=scontent.fnag4-1.fna&_nc_gid=TJcQL7tSfR3k-wqQa44sGQ&oh=00_AfLqDzZHWEzIdiVLaGJGrDmSypGY1Yjvn_fwgnOYzAN16Q&oe=68321C80)

